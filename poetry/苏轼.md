**苏轼：1037年1月8日 - 1101年8月24日（64岁），字子瞻、和仲。**





##### 水调歌头-明月几时有

1076年（宋神宗熙宁九年，在密州今山东聊城任太守）

丙辰中秋，欢饮达旦，大醉，作此篇，兼怀子由。

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。

转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。



##### 念奴娇-赤壁怀古

大江东去，浪淘尽，千古风流人物。

故垒西边，人道是，三国周郎赤壁。

乱石穿空，惊涛拍岸，卷起千堆雪。

江山如画，一时多少豪杰。

遥想公瑾当年，小乔初嫁了，雄姿英发，羽扇纶巾，谈笑间，樯橹灰飞烟灭。

故国神游，多情应笑我，早生华发。

人生如梦，一尊还酹江月。

mark:周瑜破操三十四岁，苏轼写作此词四十七岁。



##### 江城子-乙卯正月二十日夜记梦

十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。

神宗熙宁八年（1075年）



##### 定风波-莫听穿林打叶声

三月七日，沙湖道中遇雨，雨具先去，同行皆狼狈，余独不觉，已而遂晴，故作此

莫听穿林打叶声，何妨吟啸且前行，竹杖芒鞋轻胜马，谁怕？一蓑烟雨任平生。

料峭春风吹酒醒，微冷，山头斜照却相迎。回首向来萧瑟出，归去，也无风雨也无晴。

宋神宗元丰五年（1082年）



##### 赤壁赋

  壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天，纵一苇之所如，凌万倾于茫然。浩浩乎如凭虚御风，而不知其所止，飘飘乎如遗世独立，羽化而登仙。

  于是饮酒乐甚，扣舷而歌之。歌曰：桂棹兮兰桨，击空明兮溯流光。渺渺兮予怀，望美人兮天一方。“客有吹洞箫者，倚歌而和之。其声呜呜然，如怨如慕，如泣如诉。余音袅袅，不绝如缕。舞幽壑之潜蛟，泣孤舟之嫠妇。 

  苏子愀然，正襟危坐而问客曰：“何为其然也？”客曰：“月明星稀，乌鹊南飞”，此非曹孟德之诗乎？西望夏口，东望武昌，山川相缭，郁郁苍苍，此非孟德之困于周郎者乎？方其破荆州，下江陵，顺流而下，舳舻千里，旌旗蔽空，酾酒临江，横槊赋诗，故一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。

  苏子曰，客亦知夫水与月乎？逝者如斯，而未尝往也。盈虚者如彼，而卒莫消长也。盖将自其变者而观之，则天地曾不能以一瞬。自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭，是造物者之无尽藏也，而吾与子之所共适。

  客喜而笑，洗盏更酌。肴核既尽，杯盘狼藉。相与枕藉乎舟中，不知东方既白。

作于公元1079年，元丰二年



##### 江城子.密州出猎

老夫聊发少年狂，左牵黄，右擎苍，锦帽貂裘，千骑卷平岗。为报倾城随太守，亲射虎看孙郎。

酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。

作于1075年（神宗熙宁八年）



##### 蝶恋花.春景

花褪残红青杏小，燕子飞时，绿水人家绕。枝上柳棉吹又少。天涯何处无芳草

墙里秋千墙外道，墙外行人，墙里佳人笑。笑渐不闻声渐悄。多情却被无情恼。



##### 饮湖上初晴后雨.其二

水光潋滟晴方好，山色空蒙雨亦奇。

欲把西湖比西子，淡妆浓抹总相宜。

宋神宗熙宁6年（1073年）



##### 浣溪沙.游蕲水清泉寺

游蕲水清泉寺，寺临兰溪，溪水西流。

山下兰芽短浸溪，松间沙路净无泥。潇潇暮雨子规啼。

谁道人生无再少，门前流水尚能西，休将白发唱黄鸡。



##### 题西林壁

横看成岭侧成峰，远近高低各不同，

不识庐山真面目，只缘身在此山中。



##### 记承天寺夜游

元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻、荇交横，盖竹柏之影也。何夜无月，何处无竹柏，但少闲人如吾两人者耳。



##### 卜算子.黄州定慧院寓居作

缺月挂疏桐，漏断人初静。谁见幽人独往来，缥缈孤鸿影。

惊起却回头，有恨无人省。拣尽寒枝不肯栖，寂寞沙洲冷

1082年12月或1083年初（元丰五年或元丰六年）



##### 临江仙.送钱穆父

一别都门三改火，天涯踏尽红尘。依然一笑作春温。无波真古井，有节是秋筠。

惆怅孤帆连夜发，送行淡月微云。尊前不用翠眉颦。人生如逆旅，我亦是行人。

1091年（宋哲宗，元祐六年）



##### 望江南.超然台作

春未老，风细柳斜斜，试上超然台上看，半壕春水一城花，烟雨暗千家

寒食后，酒醒却咨嗟。休对故人思故国，且将新火试新茶，诗酒趁年华。

1076年（宋神宗熙宁七年）



##### 西江月.中秋和子由

世事一场大梦，人生几度秋凉。夜来风叶已鸣廊。看取眉头鬓上。

酒贱常愁客少，月明多被云妨。中秋谁与共孤光，把盏凄然北望。

1097（绍圣四年）作于儋州或者1080（元丰三年）作于黄州



##### 临江仙.夜归临皋

夜饮东坡醒复醉，归来仿佛三更。家童鼻息已雷鸣，敲门都不应，倚杖听江声。

长恨此身非我有，何时忘却营营。夜阑风静觳纹平。小舟从此逝，江海寄余生。

宋神宗元丰五年（1082）九月



##### 惠崇春江晚景二首

竹外桃花三两枝，春江水暖鸭先知

蒌蒿满地芦芽短，正是河豚欲上时



两两归鸿欲破群，依依还似北归人

遥知朔漠多风雪，更待江南半月春。

神宗元丰八年（1085），汴京



##### 赠刘景文

荷尽已无擎雨盖，菊残犹有傲霜枝

一年好景君须记，最是橙黄橘绿时。

元佑五年（1090）



##### 春宵

春宵一刻值千金，花有清香月有阴

歌管楼台声细细，秋千院落夜沉沉



##### 六月二十七日望湖楼罪书五首

其一：

黑云翻墨未遮山，白雨跳珠乱入船。

卷地风来忽吹散，望湖楼下水如天

其五：

未成小隐聊中隐，可得长闲胜暂闲

我本无家更安往，故乡无此好湖山。



##### 定风波.南海归赠王定国侍人寓娘

王定国歌儿曰柔奴，姓宇文氏，眉目娟丽，善应对，家世住京师。定国南迁归，余问柔：“广南风土，应是不好？”柔对曰：“此心安处，便是吾乡”。因为缀词云。

常羡人间琢玉郎，天应乞与点酥娘。尽道清歌传皓齿，风起，雪飞沿海变清凉。

万里归来颜愈少。微笑，笑时尤带岭梅香。试问岭南应不好，却道：此心安处是吾乡。



##### 自题金山画像

心似已灰之木，身如不系之舟。

问汝平生功业，黄州惠州儋州。

1101年3月作，去世前两个月



##### 惠州一绝

罗浮山下四时春，卢橘杨梅次第新。

日啖荔枝三百颗，不辞长作岭南人。

绍圣三年（1096）



##### 和子由渑池怀旧

人生到处知何似，应似飞鸿踏雪泥。

路上偶然留爪印，鸿飞那复计东西。

老僧已死成新塔，坏壁无由见旧题。

往日崎岖还记否，路长人困蹇驴嘶。



##### 东栏梨花

梨花淡白柳深青，柳絮飞时花满城。

惆怅东栏一株雪，人生看得几清明。

1077（熙宁十年）



##### 初到黄州

自笑平生为口忙，老来事业专荒唐

长江绕郭知鱼美，好竹连山觉笋香

逐客不妨员外置，诗人例作水曹郎。

只惭无补丝毫事，尚费官家压酒囊。



##### 浣溪沙.荷花

四面垂杨十里荷，问云何处花最多。画楼南畔夕阳和。

天气乍凉人寂寞，光阴须得酒消磨。且来花里听笙歌。



##### 其他名句

人间有味是清欢

人生看得几清明















##### 宋朝年号：









